<!DOCTYPE html>
<html lang="en">
    <head>
        <meta charset="utf-8" />
        <meta name="viewport" content="width=device-width, initial-scale=1, shrink-to-fit=no" />
        <meta name="description" content="" />
        <meta name="author" content="" />
        <title>Magnus Nystedt - Stå upp för medmänsklighet – rösta i kyrkovalet</title>
        <!-- Favicon-->
        <link rel="icon" type="image/x-icon" href="https://magnusnystedt.github.io/assets/favicon.ico" />
        <!-- Core theme CSS (includes Bootstrap)-->
        <link href="https://magnusnystedt.github.io/css/styles.css" rel="stylesheet" />
    </head>
    <body>
        <!-- Responsive navbar-->
        <nav class="navbar navbar-expand-lg navbar-dark bg-dark">
            <div class="container">
                <a class="navbar-brand" href="https://magnusnystedt.github.io/kyrkan/">< Magnus Nystedt</a>

            </div>
        </nav>
        <!-- Page content-->
        <div class="container">
            <div class="text-left mt-5">
                <h1>Stå upp för medmänsklighet – rösta i kyrkovalet</h1>
                <p class="lead">Det kan tyckas vara långt kvar till kyrkovalet i september, men det är ändå dags att börja tänka på att rösta och vad du ska rösta på.</p>

<p>Om du inte går till gudstjänst i kyrkan på söndagar, varför ska du då bry dig om kyrkovalet? De som väljs i kyrkovalet bestämmer mycket över vad som händer med kyrkan. Det kan vara allt från hur din lokala kyrka sköts om till hur kyrkan på nationell nivå tar hand om sina tillgångar. Inte minst är det dina lokala företrädare som anställer kyrkoherde, vilket påverkar verksamheten. Det finns alltså många anledningar att rösta.</p>

<p>Svenska kyrkan är inte bara en plats för dop, bröllop, begravningar och konserter. Kyrkan är en av Sveriges största folkrörelser, och en av de starkaste och tydligaste krafterna för medmänsklighet i vårt samhälle. Varje dag gör kyrkan skillnad: i samtal med människor i sorg, i mötet med unga som söker mening, i glädjen med att sjunga i kör, i en enkel sopplunch för daglediga, i stöd till äldre i ensamhet och i hjälp till människor på flykt. Men kyrkan är inte självklar, den formas av oss, och vart fjärde år har du chansen att påverka, genom att rösta i kyrkovalet.</p>

<p>Trots att det handlar om en rörelse med över fem miljoner medlemmar och omfattande verksamhet är valdeltagandet lågt. I senaste valet röstade bara drygt 18 procent, vilket innebär att en liten andel medlemmar bestämmer vilken riktning kyrkan ska ta, vilka värderingar den ska bära, vilka insatser som ska prioriteras, och hur närvarande kyrkan ska vara i samhället</p>

<p>Inte minst i en tid när klyftorna växer i samhället, när ensamheten breder ut sig och när människor allt oftare ställs mot varandra, behövs en stark röst för medmänsklighet. Svenska kyrkan kan vara den rösten, men bara om vi väljer att engagera oss. Kyrkan ska stå upp för alla människors lika värde, att erbjuda hopp, sammanhang och stöd där samhället inte alltid räcker till. Men det kräver modiga beslut och tydlig riktning.</p>

<p>Kyrkovalet handlar inte bara om tro eller tvivel, även om det förstås är viktigt. Att du lägger din röst i valet handlar också om värderingar. Om du vill att kyrkan fortsätter vara en trygg plats för den som behöver någon att tala med, ett ljus i mörkret för den som tappat hoppet, då är din röst avgörande.</p>

<p>Den 21 september 2025 avgör du och vi tillsammans om kyrkan ska förbli en öppen, solidarisk kraft i samhället. Demokratin tar inte paus mellan riksdagsvalen. Den lever vidare i det lokala, i den vardagliga verksamheten i din församling, i det medmänskliga. Min uppmaning är att du ska gå och rösta i kyrkovalet och rösta för medmänsklighetens skull.</p>

<p>Magnus Nystedt, kandidat i kyrkovalet till stiftsfullmäktige och kyrkomötet för Centerpartiet</p>

            </div>
        </div>
        <!-- Bootstrap core JS-->
        <script src="https://cdn.jsdelivr.net/npm/bootstrap@5.2.3/dist/js/bootstrap.bundle.min.js"></script>
        <!-- Core theme JS-->
        <script src="js/scripts.js"></script>
    </body>
</html>
